



MiniSRP 2018
HTX 2. år
Herningsholm Erhvervsgymnasium


Indholdsfortegnelse
Målet med mini-SRP	2
Problemformuleringen	2
Gode råd til problemformuleringen	3
Vejledning	4
Eksperimenter	4
Udarbejdelse af opgaven	4
Struktur	4
Abstract	4
Tidsplan	5


Mini-SRP
Målet med denne opgave er at forberede jer på SRP, der ligger på 3. år. SRP opgaven tæller dobbelt på jeres karakterblad, hvorfor det er vigtigt allerede på nuværende tidspunkt at blive bekendt med processen og de krav, der stilles. 
Opgaven er en del af udviklingen jeres studieforberedende skrivekompetencer, hvor I selvstændigt skal udvælge, inddrage og anvende relevant fagligt stof i en skriftlig opgave, hvor I fordyber jer i og formidler en faglig problemstilling. 
I opgaven indgår et af jeres studieretningsfag og et andet fag. Undervisere på de forskellige studieretninger fastsætter overskrifter, som I i grupper af 3-4 personer kan vælge jer ind på i jeres holdmappe i undermappen ”MiniSRP” på itslearning. I denne mappe vil I finde al relevant materiale.  
Efter at have valgt jer ind under en overskrift, skal I selv udforme en problemformulering under denne overskrift, der tilgodeser begge fag. 
Målet med mini-SRP
Målet med mini-SRP er, at I skal kunne:
    • demonstrere evne til faglig fordybelse og til at sætte sig ind i nye faglige områder
    • demonstrere evne til at udvælge, anvende og kombinere forskellige faglige tilgange og metoder og dermed forstærke den faglige fordybelse
    • beherske relevante faglige mål i de indgående fag
    • udvælge, bearbejde og strukturere relevant materiale
    • demonstrere evne til faglig formidling
    • besvare en stillet opgave fyldestgørende, herunder at der er overensstemmelse mellem opgaveformuleringen og opgavebesvarelsen
    • beherske fremstillingsformen i en faglig opgavebesvarelse (f.eks. citatteknik, noter, kilde- og litteraturfortegnelse).
Der gives én karakter ud fra en helhedsbedømmelse, som er baseret på en vurdering af, i hvilket omfang opgavebesvarelsen lever op til disse 7 fastsatte mål for opgaven. Karakteren indgår i elevens standpunkt i de valgte fag i det efterfølgende semester. 

Problemformuleringen
Under en overskrift fastsat af jeres undervisere i de to fag, skal I selvstændigt formulere en problemformulering, som tilgodeser begge indgående fag. Problemformuleringen skal trække på det stof, I allerede har gennemgået i fagene. I skal altså ikke anvende noget helt nyt teori eller en hel ny metode. I skal bruge det, I allerede har lært i de to fag, I vælger at skrive i. 





Under formuleringen af jeres problemformulering, skal I sørge for at tage højde for Blooms taksonomiske trappe, således at der er noget, I vil redegøre for, noget I vil forsøge/analysere og noget I vil vurdere eller diskutere. 
Én måde at gøre det på, er at I helt konkret i problemformuleringen skriver:
Vi vil redegøre for/beskrive/definere…
Vi vil analysere/foretage en komparativ analyse…
Vi vil diskutere/vurdere…
Jeres problemformulering uploades på itslearning i holdmappen i mappen ”MiniSRP” senest tirsdag d. 2/5 kl. 10:00. I skal anvende dokumentet ”Mini-SRP problemformulering” til formålet. 
Efterfølgende vil undervisere fra de to fag enten godkende problemformuleringen eller ændre i den, såfremt de finder det hensigtsmæssigt. Vejlederen i studieretningsfaget udleverer den endelige opgaveformulering onsdag d. 16/5 2018.  

Gode råd til problemformuleringen
    • Sørg for at tage højde for Blooms taksonomi; der skal være noget redegørende, en del med analyse/forsøg og en del med diskussion/vurdering. 
    • Det, I vælger at redegøre for, skal kunne anvendes i analysen/forsøget, og analysen/forsøget skal kunne anvendes i jeres afsnit indeholdende diskussion/vurdering 
    • Begge fag skal indgå på en meningsfuld måde; opgaven skal have sammenhæng. Det må på ingen måder virke som om det er to forskellige opgaver, I har sat i samme mappe. I skal huske på, at fagenes samspil har stor betydning. 
    • Vær sikre på at der forefindes litteratur om det, I vælger. Sørg for at I har fundet det inden I afleverer jeres problemformulering! 
Vejledning
Under forløbet vil der være mulighed for vejledning á to omgange (se tidsplanen). Begge gange foregår det i Vejlednings Café. Første Vejlednings Café er onsdag d. 25/4 i 5. og 6. lektion. Her er der vejledning omkring problemformulering. Anden Vejlednings Café er onsdag d. 23/5 i 5. og 6. lektion, efter I har fået udleveret opgaveformuleringen onsdag d. 16/5 af jeres vejleder i studieretningsfaget. Brug tiden fornuftigt! Hav et udkast eller en idé til en problemformulering klar ved første vejledning og sørg for at I har søgt litteratur. Vi kan ikke vejlede jer, med mindre I har noget, vi kan vejlede jer på baggrund af! 
Sørg for at I selv kontakter jeres vejledere og aftaler et møde. Det er jeres eget ansvar at få booket tid til et møde.  
Eksperimenter
Såfremt der skal udføres eksperimenter, kan disse udføres efter I har afleveret problemformuleringen. Forsøg udføres i tæt samarbejde med vejlederne, som vurderer om de kan udføres allerede inden I får jeres endelige opgaveformulering. 
Udarbejdelse af opgaven
Opgaven har et omfang på 7-8 sider á 2400 anslag (med mellemrum), excl. forside, indholdsfortegnelse, abstract, noter, litteraturliste og eventuelle bilag. Bemærk at opgaven skal indeholde et kort resume (abstract) på engelsk, nøjagtig som er kravet til SRP opgaven på 3. år. 
Opgaven skrives med linjeafstand halvanden og skriftstørrelse 12. Margener er jf. standardopsætning i Word. 
Struktur
Opgavens struktur er som følgende: 
    1. Forside med titel, fulde navne på gruppens medlemmer, klasse, fag og lærere
    2. Opgaveformulering: Den endelige som dine undervisere udleverer til jer
    3. Abstract: Et kort resume af opgaven på engelsk. Ca. 8-10 linjer.  
    4. Indholdsfortegnelse: laves med den funktion, som Word eller Pages har til rådighed. Forsøg ikke på selv at lave en. Det bliver sjældent pænt.  
    5. Indledning: En præsentation af opgaven, hvor du redegør for metode og eventuel afgrænsning.
    6. Hovedafsnittene: Indeholder selve fremstillingen af emnet, og er derfor den del, der fylder mest. Inddel stoffet i kortere afsnit og giv hvert afsnit en passende overskrift. Husk at referere til jeres kilder!
    7. Konklusion: En sammenfatning af de vigtigste elementer i opgaven. 
    8. Litteraturliste
    9. Evt. bilag: Materiale, som fungerer som dokumentation eller supplement til hovedindholdet f.eks. statistisk materiale, kort, tabeller, eller kopier af særligt vigtige kilder. 
Abstract
Et abstract har en særskilt side som placeres lige efter opgaveformuleringen og inden siden med indholdsfortegnelsen. Det bør indeholde projektets problemstilling (opgavens indhold), begrundelse for materialevalg, metodiske fremgangsmåder og/eller teoretiske grundlag, væsentlige resultater og konklusioner. Et abstract skrives på engelsk og en disposition kunne se sådan ud:
    • Problem statement
    • Approach
    • Results
    • Conclusions
Tidsplan
Torsdag d. 19/4
KOV går rundt i klasserne og giver en introduktion til opgaven og udleverer en oversigt over mulige emner 

Mandag d. 23/4 kl. 10:00
Frist for valg af emne og gruppe. I vælger på itslearning i holdmappen i undermappen ”MiniSRP”
23/4 - 30/4
1. vejledning: problemformulering. I løbet af ugen, vil der være mulighed for at deltage i vejledningscafé onsdag d. 25/4 i 5.+ 6. lektion. 
Onsdag d. 2/5 kl. 10:00
Frist for aflevering af problemformulering
Onsdag d.  16/5 
Endelig opgaveformulering udleveres af vejlederen i studieretningsfaget
16/5 - 23/5
2. vejledning og mulighed for udførsel af eksperimenter og forsøg. Mulighed for at deltage i vejledningscafé onsdag d. 23/5 i 5.+ 6. lektion. 
Tirsdag d. 29/5 kl. 8:30
Aflevering af opgaven i 2 udskrevne eksemplarer i sekretariatet i hver sin mappe eller plastlomme og upload på itslearning. Vær opmærksom på at I grundet eksamener ikke kan forvente at kunne printe på skolen! 
Fredag 29/6
Udlevering af karakter og kommentarblad på itslearning. Kommentarbladet skal medbringes til første vejledning til jeres SRP på 3. år! 




